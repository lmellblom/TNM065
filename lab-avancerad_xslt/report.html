<html>
<head>
<meta http-equiv="Content-Type" content="text/html; charset=UTF-8">
<title>TNM065 Dokumentstrukturer</title>
</head>
<body>
<h1>TNM065 Dokumentstrukturer</h1>
<p>Authors: Daniel Nyström, Sasan Gooran</p>
<p>Keywords: TNM065, Dokumentstrukturer</p>
<p>1. <a href="#idm385360597456">Kursinnehåll</a><br>2. <a href="#idm385360595776">Examination och betyg</a><br>3. <a href="#idm385360592224">Kursorganisation </a><br>3.1. <a href="#idm385360590560">Laborationer</a><br>3.1.1. <a href="#idm385360588176">Frivilliga extra laborationer</a><br>3.2. <a href="#idm385360584464">Föreläsningar</a><br>3.3. <a href="#idm385360583600">Projekt</a><br>3.4. <a href="#idm385360579280">Diskussionsforum</a><br>4. <a href="#idm385360576544">Kurslitteratur</a><br></p>
<a name="idm385360597456"></a><h2>1. Kursinnehåll</h2>
<p>
		Kursen går igenom XML och ett antal XML-relaterade tekniker, vilka är grunden för hierarkiskt strukturerade dokument. Fokus ligger på publicering och parallellpublicering. De huvudsakliga områden som behandlas är transformationer mellan olika XML-vokabulärer med XSLT, sökning i XML-strukturer med XPath, constraints med DTD, samt dynamisk generering av XML med hjälp av PHP och databaser.      </p>
<a name="idm385360595776"></a><h2>2. Examination och betyg</h2>
<p>
		Kursen har endast ett examinationsmoment (UPG1, 6 hp, betyg: U, 3, 4, 5) som omfattar både laborationer och en projektuppgift.  Slutbetyget i kursen bestäms av ett poängsystem, där varje delmoment ger ett visst antal poäng. För att nå betyg 3 krävs godkänt på de obligatoriska laborationerna, att man uppfyller minimikraven för projektet, samt att man lämnat in uppgifterna i tid.       </p>
<p> Betygsgränserna är: </p>
<p>Betyg 3: 50 poäng (varav minst 21p från laborationer) </p>
<p>Betyg 4: 65 poäng (varav minst 33p från laborationer) </p>
<p>Betyg 5: 80 poäng (varav minst 40p från laborationer) </p>
<a name="idm385360592224"></a><h2>3. Kursorganisation </h2>
<p>
		Halva kursen består av föreläsningar och laborationer inom ovanstående områden, halva kursen består av en projektuppgift vilken går ut på att implementera ett XML-baserat informations-system. Utdelning av kursmaterial, information och redovisning av laborationer sker i kursrummet på Lisam, vilket gör att kursen går utmärkt att läsa på egen hand. Det enda moment som kräver närvaro är projektredovisningen vid kursens slut.      </p>
<a name="idm385360590560"></a><h3>3.1. Laborationer</h3>
<p>
		Laborationsdelen av kursen ger inte separata poäng i Ladok, men är en obligatorisk del av kursen som måste redovisas för godkänt. I kursen ingår tre obligatoriska laborationer, som var och en ger maximalt 7 poäng (+ 2 bonuspoäng vardera om de lämnas in i tid).      	</p>
<p>	Lab 1:DTD </p>
<p>	Lab 2: XSLT </p>
<p>	Lab 3: RDF och RSS med PHP och databaser </p>
<a name="idm385360588176"></a><h4>3.1.1. Frivilliga extra laborationer</h4>
<p>Extralab 1: XPath </p>
<p>Extralab 2: SVG </p>
<p>Extralab3: XML Schemas </p>
<p>Extralab 4: Avancerade XSLT-transformationer </p>
<p>
		Laborationerna genomförs i grupper om två (eller individuellt) och redovisas genom inlämningsfunktionen i Lisam. Om inlämning av de obligatoriska laborationerna sker inom respektive deadline (se nedan) ges 2 bonuspoäng per lab.  De frivilliga extralaborationerna ger ingen tidsbonus. De har en gemensam deadline och kan inte redovisas efter detta datum. </p>
<a name="idm385360584464"></a><h3>3.2. Föreläsningar</h3>
<p>
		Föreläsningarna tar huvudsakligen upp teoribakgrund för de obligatoriska laborationerna, samt projektet. Då de frivilliga extralaborationerna är att betrakta som överkurs, berörs de endast översiktligt på föreläsningarna. De studenter som siktar på högre betyg genom att göra extralaborationer förväntas ta ett större ansvar när det gäller att själv hitta, läsa och ta till sig relevant teori.       </p>
<a name="idm385360583600"></a><h3>3.3. Projekt</h3>
<p>
		Det avslutande projektet genomförs antingen i grupper om två (vilket rekommenderas starkt), eller individuellt. Obligatoriska moment i projektet är:       </p>
<p>Projektide och projektplan </p>
<p>DTD och databasstruktur </p>
<p>Skriftlig rapport </p>
<p>Redovisning </p>
<p>
		Redovisning av projektet sker muntligt, där gruppen (eller studenten) demonstrerar sitt projekt för kursens lärare, under ca 10-15 minuter.  Godkänt projektuppgift (grunduppgiften, utan utvidgningar) ger 20 poäng.       </p>
<a name="idm385360579280"></a><h3>3.4. Diskussionsforum</h3>
<p>
		I kursrummet på LISAM finns diskussionsgrupper för varje laboration, respektive projektet. Se till att utnyttja möjligheten att ställa frågor, till varandra, och till kursens lärare. Många vanliga frågor har antagligen redan ställts och förhoppningsvis besvarats av någon. Som extra morot får de studenter som är aktiva i diskussionsforumen extra bonuspoäng, som kan höja betyget.        </p>
<p>
		Diskussioner, tipps och hjälp mellan grupperna uppmuntras, såväl i diskussionsforumen som utanför. Att direkt kopiera kod av andra till laborationer eller projekt är däremot inte tillåtet och är att betrakta som fusk.       </p>
<a name="idm385360576544"></a><h2>4. Kurslitteratur</h2>
<p>Rekommenderad kursbok är:</p>
<p>XML in a nutshell, 3rd edition av Elliotte Rusty. ISBN 0-596-00764-7.</p>
<p>Det finns andra bra böcker om XML, och det går även utmärkt att klara kursen utan boken, men kapitel- och sidhänvisningar i laborationshandledningarna är till denna bok.</p>
<p>Föreläsningsanteckningarna kommer att täcka en del av det ni behöver för de obligatoriska laborationerna. Dessutom finns ofta bra tutorials tillgängliga för de områden som avhandlas i kursen (t.ex. på W3C). Vi försöker länka till en del av dessa i labb- och projektanvisningar. Om ni hittar andra bra källor till information och kunskap inför laborationer och projekt, så tipsa gärna varandra om detta i diskussionsforumen! </p>
</body>
</html>
